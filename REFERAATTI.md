### Kalle Ilveksen kandidaattityöstä Scrumban-menetelmän käyttö ketterässä ohjelmistokehityksessä
Referaatti Minna Rönkä

#### Scrum ja kanban ketterässä ohjelmistokehityksessä

Scrum sai alkunsa 1990 -luvun alussa DeGracen ja Stahlin Kaikki Kerralla -mallin pohjalta, jonka oletuksena oli suunnittelun, ohjelmoinnin ja testaamisen tekeminen samanaikaisesti. Myös Takeuchin ja Nonakan artikkeli itseorganisoituvasta kehitysryhmästä vaikutti scrumin kehittymisessä. Scrum on iteratiivinen ja inkrementaalinen menetelmä, jossa ohjelmisto rakentuu sprintti kerrallaan ohjelmistoon tuotavista valmiista toiminnallisuuksista.

Kanban on lähtöisin Toyotan autotehtailta 1950 -luvulta ja ohjelmistokehitykseen se tuotiin 2000 -luvun alussa. Kanban pyrkii visualisoimaan työnkulun käyttäen kanban -taulua ja rajoittamaan keskeneräisen työn määrää rajoittamalla kanban -taulun jonojen kokoa pyrkien näin lyhyeen jaksonaikaan, jonka katsotaan johtavan parempilaatuiseen tuotteeseen. Myös läpimenoaika on tärkeä mittari suunnitteluun.

Molemmissa menetelmissä yhteisinä tärkeinä ominaisuuksina ovat jatkuva käytänteiden kehittäminen, nopea muutokseen vastaaminen, JIT -periaate ja tiedonkulun varmistaminen päivittäisillä tapaamisilla. Molemmat myös noudattavat ketterää- sekä lean -ajattelutapaa.

#### Scrumban

Srumban sopii erityisesti arvaamattomaan kehitysympäristöön. Scrumbaniin otetaan scrumista ja kanbanista osia aina kulloisenkin projektin tarpeen mukaan. 

Kanbania kehittämässä olleen Corey Ladasin mukaisessa Scrumbanissa työnkulun virtauksen hallintaan käytetään kanban -taulun jonojen asettamista. Scrumista mukaan otetaan ajoittainen arviointitapaaminen ja retrospektiivi sekä kehitysryhmän päivittäiset lyhyet tapaamiset. Iteraatiot nähdään soveltumattomina nopeasti muuttuviin prosesseihin ja suositaan jatkuvaa suunnittelua. Pitkäaikaisessa suunnittelussa ohjelmiston suunnittelua tehdään neljän eripituisen ajanjakson mukaan jokaisen sisältäessä eri tarkkuuksilla ilmaistuja tavoitteita. 

Scrumban esimerkkiprojekteissa jatkuva prosessitarkastelu ja kehitys, sekä hyvin koulutettu ja sitoutunut henkilöstö huomattiin tärkeiksi, kuten myös edistymisen tunne, jonka ryhmä saa uusien tehtävien lisäämisestä kehitysjonoon, sekä valmistuneiden tehtävien arvioinnista. 

Esimerkkiprojekteista tultiin johtopäätökseen, että scrumin palautesyklin ja kanbanin työnkulun visualisoinnin yhdistäminen sopii arvaamattomassa ympäristössä toimivaan prosessiin.